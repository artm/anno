Íslendingabók gørða ek fyrst biskupum várum Þorláki ok Katli, ok sýnda ek bæði þeim ok Sæmundi presti. En með því at þeim líkaði svá at hafa eða þar viðr auka, þá skrifaða ek þessa of it sama far, fyr útan Ættar-tǫlu ok Konunga-ævi. Ok jók ek því er mér varð síðan kunnara, ok nú er gørr sagt á þessi en á þeirri. En hvatki er missagt er í frœðum þessum, þá er skylt at hafa þat heldr er sannara reynisk.

Frá Íslands bygð.

Ísland bygðisk fyrst ór Norvegi á dǫgum Haralds ins Hárfagra, Hálfdanarsonar ins Svarta, í þann tíð -- at ætlun ok tǫlu þeira Teits fóstra mins, þess manns er ek kunna spakastan, sonar Ísleifs biskups ; ok Þorkels fǫðurbróður mins, Gellissonar, er langt mundi fram; ok Þóríðar Snorradóttur Goða, er bæði var margspǫk ok ólúgfróð -- er Ívarr, Ragnarsson Loðbrókar, lét drepa Eadmund inn Helga Englakonung. En þat var dccclxx vetra eptir burð Krists, at því er ritit er í sǫgu hans.

Ingófr hét maðr Norrœnn, er sannliga er sagt at fœri fyrst þaðan til Íslands, þá er Haraldr inn Hárfagri var xvj vetra gamall, en í annat sinn fám vetrum siðar. Hann bygði suðr í Reykjarvík. Þar er Ingólfshǫfði kallaðr, fyr austan Minþakseyri, sem hann kom fyrst á land ; en þar Ingólfsfell fyr vestan Ǫlfossá, er hann lagði sína eigu á síðan. Í þann tíð var Ísland viði vaxit í miðli fjals ok fjǫru.

Þá váru hér menn Kristnir þeir er Norðmenn kalla papa. En þeir fóru síðan á braut, af því at þeir vildu eigi vera hér við heiðna menn, ok létu eptir bœkr Írskar ok bjǫllur ok bagla : at því mátti skilja at þeir váru menn Írskir.

En þá varð fǫr manna mikil mjǫk út hingat ór Norvegi, til þess unz konungrinn Haraldr bannaði, af því at honum þótti landauðn nema. Þá sættusk þeir á þat, at hverr maðr skyldi gjalda konungi fimm aura, sá er eigi væri frá því skiliðr, ok þaðan fœri hingat. En svá er sagt at Haraldr væri lxx vetra konungr, ok yrði áttrœðr. Þau hafa upphǫf verit at gjaldi því er nú er kallat landaurar. En þar galzk stundum meira, en stundum minna, unz Óláfr inn Digri gørði skýrt at hverr maðr skyldi gjalda konungi hálfa mǫrk, sá er fœri á miðli Norvegs ok Íslands, nema konur eða þeir menn er hann næmi frá. Svá sagði Þorkell oss Gellisson.
